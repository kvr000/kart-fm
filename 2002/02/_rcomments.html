<h2>Skupina A</h2>

<h3>Jima (GoKart Racing Břeclav)</h3>
<p>Tak ze všeho nejdřív musím vyjádřit zklamání, protože jsem právě v pátek
měl celkem žízeň, ale všichni hned po závodě utekli a ten, který by určitě
nezklamal (Marvin), nebyl bohužel k mání. Zároveň bych chtěl poděkovat
Ivošovi za odvoz a omluvit se jeho drahé polovičce, že se díky mě asi moc
nevyspala...<br/>
Co říct k závodům? Chtěl bych si spíš zazávodit někde na trati kterou vůbec
neznám, protože v Modřicích jsem nenarazil na žádný problém a to nemluvím o
tom co bude v Břeclavi, pokud se tedy závod pojede.. Určitě by to bylo
zajímavější kdyby jel Krysa 'áčko', protože jel slušně. Takhle jsem jel v
pohodě a to hlavně po tom, co Scorpion ze začátku jedoucí těsně za mnou
udělal pár chybiček. No tak aspoň je Krysa teď rád, že ho konečně někdo
porazil, a to hned 5 lidí :O)<br/>
Jinak fajn akce, ale doufám, že v Břeclavi se nás sejde nejmíň tolik co teď
a že vyrobíme nějakou vypitost!! :O))</p>

<h3>Jaguar (Fatal - BMW)</h3>
<p>Když jsem se dozvěděl složení jezdců, jel jsem do Modřic s jediným cílem
- nebýt poslední. Moje obavy se začaly naplňovat v první kvalifikaci. Měl
jsem sice káru č.4, kterou si pak lidi pochvalovali, ale mně neseděla, a
čas byl z pětice jezdců naší desetiminutovky předposlední. Z druhé pětice
mě ale naštěstí překonal v první kvalifikaci jen jeden. Pro druhou
kvalifikaci jsem si vylosoval káru č.2, která mi líp seděla a na čase se to
projevilo. Ale že by mohl můj čas stačit na skupinu A mě nenapadlo ani
náhodou. Stačil.<br/>
Do závodu jsem ve skupině A odstartoval z posledního, pátého místa. Věděl
jsem že Jima a Scorpion na prvních dvou místech budou suveréni, časy v
kvalifikacích to jasně ukázaly. Na Kobdzeye jsem si taky nevěřil, takže
jsem aspoň doufal, že se poperu s Ivošem o čtvrté místo. Kára č.5 se
ukázala jako celkem dobrá, ale soupeři taky. :o) Po startu jsem se nechtěl
tlačit do první zatáčky, aby nebylo po závodě dřív než začal a zařadil jsem
se tedy do vláčku za ostatní. Brzy se ale vláček rozdělil a během dvou tří
kol byl kousek přede mnou akorát Ivoš, který mi pomalinku ujížděl. Po
několika kolech jsem ovšem minul Kobdzeye v hodinách a byl jsem čtvrtý.
Kobdzey se mě chvíli držel na dohled ale pak najednou za mnou zmizel, měl
problémy s károu. Pak jsem zaregistroval ze Ivoše trošičku dojíždím, tak
jsem se soustředil na něj, ale začal jsem naopak chybovat a po dvou třech
chybách se mi ztratil vepředu. Pak se zezadu začali blížit Jima se
Scorpionem, kteří měli o necelé kolo víc. Čekal jsem že na sobě budou
nalepení a pustím je současně, ale Scorpion ztrácel asi deset metrů. Jimu
jsem pustil bez problémů. Scorpiona jsem chtěl pustit o kolo později na
stejném místě, připravil jsem se na tu zatáčku, ale pak jsem zaspal. Došlo
mi to hned, ale zazmatkoval jsem, zabrzdil jsem trochu víc než jsem měl,
Scorpion vzadu to nečekal, dupl na brzdu a přetočil se. Dost mě to mrzí,
Scorpionovi jsem se omluvil, ale on tím definitivně ztratil kontakt s Jimou
a prvním místem. Ke konci závodu mě začal dohánět Kobdzey, znervóznil mě
tím, takže jsem začal jezdit pomalejší kola, a on mě doháněl ještě víc. Pak
jsem se usilovně snažil nedělat chyby, zklidnil jsem se a čtvrté místo si
nenechal vzít. Se svým výkonem jsem celkově spokojený, takové místo jsem
nečekal. Škoda jen toho incidentu se Scorpionem.</p>

<h2>Skupina B</h2>

<h3>Krysa von Ratteburg (Alfetta Racing)</h3>
<p>B. Hm, bylo jasné, že ta série vítězství musí někdy skončit, ale že
skončí zrovna ve skupině B, jsem nečekal ;) Tuž co k tomu říct... ... asi
tohle:<br/>
Kvalifikace: Šla zajet lépe. Škoda. Zas tak moc nechybělo. Na druhé straně
mám aspoň dobrý pocit, že jsem jezdil konzistentně, v obou kvalifikacích s
různýma kárama stejný čas. Asi jsem se dostal na limit ;)<br/>
Závod: Hm, vylosoval jsem si dvojku. Přišel jsem do boxů, přede mnou
všichni už pomaličku odjížděli na startovní rošt a moje kára nešla
nastartovat. Tak jsem přesedl do čtyřky. Jak mé srdce zaplesalo...
Nezaplesalo. Když už jsem se dostal do toho béčka, proč si nemůžu jednou
pořádně zazávodit? Tak jsem zase jel na čas, experimentoval s károu, a
celkově hrozná nuda. Ani okolisti se mnou nechtěli závodit :-( Tuž první
místo v B. A taky jsem zlepšil oproti kvalifikaci čas o vteřinu a půl.
Nejrychlejší kolo celkově, aspoň nějaké positivum, snad to do dalších
závodů nevypadá tak beznadějně...<br/>
Tuž gratuluju Jimovi k vítězství i dalším k pěknému výkonu aspoň z
diváckého hlediska a pro příští závod hlavně doufám, že už to konečně někde
zapijem, zatím se nám tato sezóna vyvíjí nějak moc "profesionálně"...</p>

