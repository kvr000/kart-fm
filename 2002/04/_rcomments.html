<h3>Dizzy (Motorbar - Honda)</h3>
<p>Jak už to obvykle bývá, když se na nějaký závod skutečně teším, tak to
dopadne špatně, takže i od tohoto závodu jsem moc nečekal. Nicméně účast
napovídala tomu, že bych měl skončit v první desítce :-). V Radotíně bývá
zvykem, že se kvalifikace jede s "civilisty", takže i teď jsem zajel asi
jen 4 čistá nicmoc kola, ale čas 14.4 stačil s přehledem na třetí místo.
Vyhlídky na to, že bych ho udržel, jsem si nedělal, Láďa totiž startoval za
mnou jen kvůli tomu, že kvalifikaci nejel vůbec. A Jaguara, který startoval
hned za mnou, jsem vlastně v závodě ještě nikdy neporazil.<br/>
Vylosoval jsem si 12, což byla dobrá kára, jen se mi zdálo, že oproti
kvalifikační trochu více klouzala (i po zahřátí gum), ale možná to bylo vyšším
výkonem. Přední káry dlouho stály, takže byly dost studené (v tom mrazu venku
to nebyl problém). V zaváděcím kole jsem si chtěl ohřát gumy, ale při prvním
trhnutí volantem jsem to přehnal a ihned za výjezdem z boxů jsem se otočil o
180°. Musel jsem počkat, až všichni vyjedou a pak se teprv otočit, tohle by mi
v F1 asi pěkně spočítali. Start proběhl ve předu bez změn na pořadí, do první
zatáčky jsem tak vjížděl na 3. místě. Říkal jsem si, že na Kobdzeye nemá cenu
útočit, tak jsem šel na brzdy trochu dřív, abych do něj nestrčil. Jenže jsem
udělal zásadní chybu, že jsem si nepohlídal vnitřní stranu, kam se vřítil
Jaguar. Ale docela to přehnal, prolétl vedle mě, dostal smyk a vlétl kousíček
od Kobdzeye do vnitřního mantinelu. Já ho pak mohl v pohodě objet, ale na
vedoucí dvojcí už jsem měl pár metrů ztrátu, tak jsem se už bohužel nemohl
zavěsit a něco se přiučit :-). Zhruba kolo na to jsem už cítil Láďovy strkance,
kdybych věděl, že je to on, tak bych ho asi hned pustil, ale měl jsem za to, že
je to Jaguar. No, ať už je za mnou kdokoli, tak jedu příšerně, takže Láďa do mě
strkal skoro v každé zatáčce a v půlce druhého kola, když jsem udělal asi tak
desátou chybu (a pomalu jsem se ho chystal pustit)  mě už poslal poněkud mimo
stopu, naštěstí jsem se pneumatikám vyhnul. Jakmile mě předjel, tak mi bylo
jasné, kdo to je, takže jsem se už nesnažil mu to vrátit, navíc jsem už nebyl v
bezprostředním kontaktu. Ale jestliže při soupeři v zádech jedu o 50% hůř, tak
když se za někoho zavěsím jedu o 50% lépe. Několik kol jsem tak zajížděl své
nejlepší časy v Radotíně (pod 14). Když se mi vzdálil na několik sekund, tak už
jsem měl takový náskok, že jsem daleko za mnou nikoho neviděl. Takže to
vypadalo na hezké čtvrté místo. Jenže zhruba v polovině závodu jsem dojel a
předjel Krysu :-))). No on to nebyl zas takový problém, protože stál. Vypadalo
to, že je v pneumatikách, ale když jsem ho chvilku na to viděl jet několik
metrů za mnou a za další chvilku už jsem ho neviděl vůbec, tak mi bylo jasné,
že má něco s károu. Jakmile jsem se ocitl na třetím místě, tak jsem začal
doufat v co nejbližší konec, než se stane neco mně, ale závod byl teprve v
polovině. Začaly mě bolet prsty, nemohl jsem pevně držet volant, tak jsem po
pár chybách raději ubral a jezdil časy tak o sekundu horší. Mohl jsem si to
dovolit, protože za mnou široko daleko nikdo nebyl a třetí místo jsem už v
pohodě udržel. Škoda, že nikdo neměl foťák, protože na bedně jsem byl poprvé v
životě (a asi i naposledy).</p>

<h3>Krysa von Ratteburg (Alfetta Racing)</h3>
<p>Při absenci do té doby druhého až čtvrtého jezdce jsem měl již před závodem
jistý titul, a po kvalifikaci, kdy jsme s Kobdzeyem obsadili první řadu, jsme
začali zvažovat případnou týmovou strategii. V závodě jsem na startu trošku
zazmatkoval, když jsem reagoval na zvuk místo na světlo a vyrazil o něco dřív,
naštěstí jsem stroj však hned zastavil, takže mě to naopak stálo čas navíc.
Druhou zatáčkou jsem s rezervou projel jako první, a vyhnul se tak strkanici.
Začal jsem si budovat náskok, ale stále jel na hraně, ve snaze zajet co
nejrychlejší kolo, na případná týmová rozhodnutí bylo času dost. Jak se ukázalo
později, tento problém byl vyřešen jinak, když jsem po necelých šesti kolech
zůstal stát s uvolněným lankem od plynu. Po vzoru Jimy ze Džbánu jsem se snažil
přidávat sice rukou, ale na Radotínských kárach s motory za sedačkou to nebylo
moc reálné a ztrácel jsem možná osm vteřin na kolo, takže jsem nakonec zamířil
do boxů, propadl se na poslední pozici a cpal se zpátky dopředu až na páté
místo.<br/>
Vítězství tak nakonec získal Kobdzey, k čemuž mu gratuluju, v konečném pořadí to
znamená první dvě pozice pro Alfettu, což se nám minulý rok jen těsně
nepovedlo...<br/>
Nuž, těším se na příští rok, a hlavně doufám, že se počet pravidelných účastníků
trošku zvedne...</p>
