<p>Poslední závod letošní sezóny se jel v pražském Radotíně, 15. prosince.</p>

<p>Pravidelné účastníky doplnila tentokrát dvojice "nováčků" (ty uvozovky
by to chtělo tak troje ;-) ) z bluemoon série, Marvin a Láďa. Dohromady se
tak sešlo 12 skvělých jezdců. O titulu bylo sice již rozhodnuto, ale
očekávaly se tvrdé boje o celkové druhé místo, Krysa chtěl vrátit dvě
porážky Marvinovi a ve středu pole několik jezdců získalo teprve nedávno
závodní licenci. Se závodem na konci se nehodlali smířit ani zbylí jezdci z
Brna, kteří už měli před závodem dva volné tréninky za sebou.</p>

<h2>Kvalifikace</h2>
<p>Kvalifikace se jely jako obvykle dvě, přičemž výsledky z první za moc
nestály, protože káry stály poměrně dlouho v boxech a byly studené. Až na
první dva jezdce nedokázal nikdo zajet ani pod 1:03. Do druhé kvalifikace
nastoupila většina jezdců, časy byly o více než vteřinu lepší, čtyři jezdci
překonali provizorní pole z první kvalifikace. Celkově si první pole
position v seriálu vyjel Kobdzey, v první řadě jej doplnil Marvin, za nimi
stáli Krysa s Fijou, následovali Jaguar s Tominem (kteří měli nejlepší časy
stejné), Gigi se Scorpionem, Milan se Santym a v poslední řadě stál Láďa.
Kvalifikaci jel ještě Dizzy, ale závod vzdal.</p>

<h2>Závod</h2>
<p>Po startu neproběhly na první pozicích žádné změny, ale už o tři zatáčky
předjel Marvin Kobdzeye a Krysa s Fijou jej chtěli následovat. V druhém
kole se Kobdzey rozhodl svého týmového kolegu pustit, manévr však neproběhl
zcela bez problému a před Kobdzeye se tak dostal i Fija. Marvin si za první
dvě kola stihl vyjet už slušný náskok a tak se vedoucí čtveřice záhy
rozpadla na tři skupinky - Marvin, s asi třívteřinovým náskokem na Krysu, a
za ním s mírným odstupem dvojice Fija s Kobdzeyem. Krysa se pomalu
přesouval od Fiji k Marvinovi a uprostřed závodu se mu podařilo jej dojet.
S předjetím to však bylo horší, Marvin jel bezchybně a až po jednom a půl
kole se Kryse podařilo Marvina vybrzdit do šikany za polovinou. Na těchto
dvou pozicích se pak už do cíle nic nezměnilo. Na třetí pozici musel Fija
odolávat tlaku Kobdzeye, jehož kára však neměla dobrou akceleraci na to,
aby dokázal Fiju na výjezdech předjet a tak i tyto pozice zůstaly do konce
nezměněny. Na ostatních pozicích se pořadí měnilo poměrně často, výjimkou
nebyly chyby ani kolize při předjíždění. Jediná jistota byla poslední
pozice, na které jel Láďa s osmičkou, s touto károu se opravdu asi lépe
zajet nedalo, 300 metrů před koncem dostal od vedoucího závodníka
kolo.<br/>
Do cíle tak dojeli jezdci v pořadí Krysa, za ním Marvin, Fija, s těsným
odstupem Kobdzey, o něco dál Jaguar, Milan, Scorpion, Santy, Gigi, Tomino a
Láďa.</p>

<p align=right><i>Krysa</i></p>
