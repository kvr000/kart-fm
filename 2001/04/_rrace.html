<p>Na čtvrtý závod konající se 27. září 2001 se účastníci přesunuli do Modřic.</p>

<p>Účastníků bylo tentokrát více než obvykle, sešlo se 21 kvalitních pilotů, bylo však k dispozici
jen sedm kár, takže se jelo na tři skupiny.

<h2>Kvalifikace</h2>
<p>V kvalifikaci odjeli jezdci až na výjimky každý dvě jízdy, po druhém tréninku odešla jedna kára a
oproti původnímu očekávání se jela jedna kvalifikace navíc. Své jezdecké schopnosti opět potvrdili
oba jezdci týmu Alfa Romeo, když zopakovali své postavení z předchozího závodu, tedy první Krysa von
Ratteburg a druhý Kobdzey. Za nimi následovali ve skupině A ještě Fija, Scorpion, Milan, Fenix a
Gigi. Čas na skupinu B zajeli osmý Radek Szabo, v první řadě jej doplnil Jos Verstappen, a za nimi
pak Kruťas, Save, Jean Alesi, Dizzy a Jaguar. V poslední skupině pak startovali Santy, Radek,
Villeneuve, Angelo, Čičo, Pavla a Marthy.</p>

<h2>Závod</h2>
<p>Na závod již byla opravena sedmá kára, takže se mohlo jet na plánované tři skupiny. Jak se
ukázalo, pro závod byla velice podstatná vylosovaná kára, špičku tvořily čtyřka a šestka,
jednoznačně nejhorší károu byla dvojka.</p>

<h3>Skupina C</h3>
<p>Ve skupině C s naprostým přehledem potvrdil svou pole position Santy, který až na jednu chybu asi
10 kol před koncem zajížděl stabilně dobré časy, nejlepším časem by se v kvalifikaci dokonce dostal
na konec skupiny A. Hůř byl na tom druhý Villeneuve, který sice zajel bez výraznějších chyb, ale
hlavně jeho kára mu nedovolila jet dostatečně rychle na to, aby byl schopen Santyho ohrozit. Třetí
Angelo se na začátku dopustil chyby, která ho stála dost času a hlavně pozic, které pak musel těžce
dobývat zpět a než se probil na třetí pozici, byli už první dva jezdci v nedohlednu. Od čtvrtého
místa dál již panoval chaos - o něco více menších či větších chyb a kolizí, ale i pěkných
předjížděcích manévru, však umožňovaly sledovat napínavé boje s častýmí změnami v pořadí.<br/>
Po 20 minutách do cíle tedy jezdci dojeli s plným počtem kol Santy, Villeneuve a Angelo, za nimi pak
následovali s výraznějšími ztrátami Čičo, Radek, Pavla a poslední Marthy.</p>

<h3>Skupina B</h3>
<p>Stejně jako ve skupině C, i v "béčku" hodně rozhodoval los. Šestku si vylosoval Radek Szabo a
čtyřku Jean Alesi. Podle toho také vypadal závod - Radek Szabo začal od začátku všem ujíždět, na
startu až pátý Jean se rychle probil na druhou pozici a získal mírný náskok před Josem. Na dalších
pozicích už opět rozhodovaly občasné kolize a jiné chyby ;-), brzy po startu se dostal Dizzy jedoucí
na dvojce na třetí místo od konce, jenže ani on s koncentrací nevydržel a o pár kol později udělal
chybu, která ho stála přes jedno kolo. Tímto bylo o posledním místě definitivně rozhodnuto :-) V té
době už tedy na předposledním místě jezdící Jaguar se soustředil na víceméně bezchybnou jízdu a
trpělivost přinesla ovoce - po chybách Sava a Kruťase se dokázal probít o dvě příčky výš. V
posledním kole si ještě neodpustil chybu Alesi a přišel tak o druhou pozici.<br/>
Do cíle tak jezdci dorazili v pořadí Radek Szabo, Jos Verstappen, Jean Alesi, mimo pódium skončili
Jaguar, Save, Kruťas a s velkou ztrátou Dizzy.</p>

<h3>Skupina A</h3>
<p>Ve skupině A si nejlepší káry rozdělili Krysa (čtyřka) a Fija (šestka), naopak neoblíbená dvojka
připadla na z druhé pozice startujícího Kobdzeye. Po startu se Fija ihned dostal na druhou pozici, o
dvě pozice si ještě polepšili Fenix s Gigim. V první zatáčce tak bylo pořadí prvních třech Krysa,
Fija a Kobdzey. V páté zatáčce Kobdzey nezvádl svou káru a ztratil další pozice - ocitnul se na
předposledním místě. Na čele závodu se nic zajímavého nedělo, Krysa zvyšoval náskok před Fijou,
který si po několika kolech neodpustil menší chybu. Kolem poloviny závodu došlo k prvnímu předjetí
okolisty, nutno říct, že do té doby se nikdo ze startovního pole nedopustil větší chyby. Ale poté,
možná kvůli vzniklému chaosu, následovala jedna chyba za druhou. Nejdřív udělal Fenix chybu pod
tlakem Milana a k pevnějšímu zaparkování v pneumatikách mu pomohl ještě o kolo předjíždějící Fija,
poté se dvakrát dopustil chyby ve vracečce Gigi a definitivně se "prokousal" na poslední pozici. 10
kol před koncem udělal chybu i do té doby dobře jezdící Scorpion a přišel tak o svou třetí pozici,
na kterou se překvapivě dostal po bezchybném výkonu Kobdzey.<br/>
Pořadí v cíli A-čkové skupiny tak bylo Krysa von Ratteburg, Fija, Kobdzey, za nimi pak následovali
Scorpion, Milan, Fenix a Gigi.</p>

<p align=right><i>Krysa</i></p>
