<p>Sezóna 2003 začala 26. dubna, na venkovní trati na Džbánu.</p>

<p>Všichni jsme se před závodem na Džbáně těšili na dvě věci - na déšť a na
závod proti směru hodinových ručiček. Bohužel, na déšť to nevypadalo, i
když se počasí alespoň trochu umoudřilo a přestalo být úmorné horko. A
kvalifikace se jely tradičním směrem...</p>

<p>Do první kvalifikace nastoupili všichni kromě Přemka a Davida. Po deseti
minutách ovládl první pozici Jima, za ním Krysa, Koběr, Petr Šíma a Dizzy.
Do druhé kvalifikace, stále po směru, nastoupili opět všichni kromě dvou
nejlepších z předchozí kvalifikace. Po dvaceti minutách na trati bylo
rozhodnuto o pořadí na startu - Jima, Krysa, Petr, Koběr, David, Přemek a
Dizzy.</p>

<p>Na závod se nám konečně podařilo vyrazit tím správným směrem. Po jednom
zaváděcím kole jsme vyrazili do tolik opěvované první zatáčky. Na čele
bojovali Jima s Krysou, ve středu pole zase David útočil na Koběra. Druhá
dvojice se poměrně rychle vyměnila, Krysa na Jimu neustále útočil a nakonec
jej přesným úderem eliminoval. Pořadí bylo: Krysa, Petr, David, Koběr,
Přemek, Dizzy a Jima...</p>

<p>Čelo závodu pak jelo poměrně klidně, přítomní diváci se tak mohli
soustředit na střed pole. Jima se nekompromisně prokousával dopředu, při
útoku na Koběra však nezvládl záludnosti podvozku a v hodinách opět
ztratil. V tuto chvíli to vypadalo, že o výsledcích závodu je skoro
rozhodnuto...</p>

<p>Koběr však předvedl školáckou chybu - při nájezdu do jedné z vraceček si
motokáru rozhodil příliš a políbil pneumatiky na vnitřní straně. Hned se
kolem něj přehnal Dizzy, za chvíli jej předjel i Jima. Koběr s Jimou pak
Dizzyho stahovali a do jedné z nepříjemných zužujících se zatáček Jima na
Dizzyho překvapivě zaútočil, Dizzy dostal hodiny, za nimi jedoucí Koběr
však překvapen Jimovým útokem také zamířil k příliš vnitřní straně zatáčky.
Teprve teď bylo rozhodnuto...</p>

<p>V posledních pár minutách se už nic moc nedělo - cílem projeli závodníci
v pořadí Krysa, Petr, David, Jima, Dizzy, Koběr a Přemek. Poté co ani v
následující hodině déšť nepřišel, přesunuli se někteří do restaurace u
Švejka v Dejvicích k patnácti podměrečným Gambrinusům. Autor této reportáže
pak po cestě stihl ještě jeden Staropramen a proto zmíněný útvar vypadá tak
jak vypadá...</p>


<p align=right><i>Koběr</i></p>
